# -*- mode: mandoku-view; -*-
#+TITLE: 元詩選
#+DATE: 2015-08-25 00:43:32.854299
#+PROPERTY: ID KR4h0160
#+PROPERTY: BASEEDITION WYG    
#+PROPERTY: JUAN 初集卷三十七
<pb:KR4h0160_WYG_037-1a>¶
欽定四庫全書¶
　元詩選初集巻三十七　　庶吉士顧嗣立編¶
　　陳監丞旅¶
　　　旅字衆仲興化莆田人幼孤篤志於學以薦為¶
　　　閩海儒學官御史中丞馬祖常一見竒之謂曰¶
　　　子館閣器也胡留滯於此因勉遊京師侍講學¶
　　　士虞集見所為文慨然歎曰此所謂我老將休¶
　　　付子斯文者矣即延至館中朝夕相講習與祖¶
<pb:KR4h0160_WYG_037-1b>¶
　　　常交口延譽於諸公間平章趙世延力薦之除¶
　　　國子助教三年考滿諸生不忍其去請再任焉¶
　　　出為浙江儒學提舉召應奉翰林文字至正元¶
　　　年遷國子監丞又二年卒年五十六有安雅堂¶
　　　集十四巻史稱其文典雅峻潔必求合於古作¶
　　　者不徒以徇世好而巳河東張翥序其集曰天¶
　　　厯至順間學士虞公以文章擅四方學者仰之¶
　　　其許與君特厚君亦得與相薫濡而法度加宻¶
<pb:KR4h0160_WYG_037-2a>¶
　　　虞之奬成後進陳之識所依歸才名接踵相得¶
　　　益彰昔人風致真不可及也¶
　　謝徵君松巢¶
昔聞徵君在天目松間結巢成久留南榮北郭井里近¶
西枝東柯邨谷幽蕙帳眠深翠露落石泉釀熟緗花浮¶
擬借丹梯到髙處枳勾桐乳非吾求¶
　　友人記余少作因録之¶
溪邨積水生寒煙書廬睡起清明天隔溪莫哭人飯鬼¶
<pb:KR4h0160_WYG_037-2b>¶
塍間燒錢野風起酒旗山前雨疎疎來禽花低飛鷓鴣¶
荒墳纍纍出新草草長如人人又老東門大道青楊間¶
可憐車馬無時閒¶
　　次韻毘陵吳寅夫見寄¶
季子江海居勝友園池賞臨水咏新詩輕飈送流響丹¶
花陽林吐綺翼幽竹上雲瀾阻塵躅離思徒浩漭杪秋¶
辭京邑寒郭艤吳榜宗兄念行役㫖酒勞鞅掌承子共¶
清悰論文發豪爽我貧久僑棲所至類樂廣願得陽羡¶
<pb:KR4h0160_WYG_037-3a>¶
田寧慚五湖長夙昔詒約言遲莫嬰世網衆仙諒超遥¶
樓觀滿方丈餘霞散文席斜月生翠幌芳夕令人思思¶
之不能徃晨興即髙岡引睇寫孤想¶
　　次韻陳景忠見寄¶
用世巳無伎髙人方據梧詞林忝供奉客舍候徵呼拓¶
落需微禄鶱騰失壯圖為文下枚孺力穡後孫愉春草¶
生湖曲莫雲飛屋隅論交尊有螘憶别履非鳬擬汛䲭¶
夷舸重遊泰伯都山泉𣂏雪乳石荈瀹瓊酥作鱠溪庖¶
<pb:KR4h0160_WYG_037-3b>¶
近聽猿野磴紆松風吹緑𩯭花雨落紅毹佳什勤相贈¶
幽期媿獨踰煩君語宗長為我謝寅夫¶
　　為蕭元泰題龍虎山巖圖¶
龍虎之山仙所寰我昔夢寐遊其間乾坤風氣結冲秀¶
中有正一𤣥都壇羽人授我九節杖林磴窈窕窮幽攀¶
金宫藥殿起寥廓翠崖丹巘深迴環峯頭時飄白菡萏¶
石上盡種青琅玕諸巖一覽二十四總似瀛渚蓬萊山¶
清溪浮空引雪練逺岫隔水來煙鬟就中仙巖更竒絶¶
<pb:KR4h0160_WYG_037-4a>¶
上有玉樹皆檀樂紅光半夜出林杪云是石室韜神丹¶
欲求刀圭巳衰疾羽人去我如飛翰褰裳磵曲采芳草¶
斷猿疎雨春山寒覺來俗事日滿眼嵗月冉冉隨驚湍¶
㑹稽蕭氏忽相訪笑以此圖令我看夢中羽人貎真似¶
而我别後鬢毛斑題詩聊復紀疇昔願拂塵服齊驂鸞¶
　　湖上分韻得春字¶
君子佩明信相期湖水濵時欣宿雨霽畫舸送遊人輕¶
鷗集蘭渚佳樹變鸎晨山逺煙容淡日出水光新美人¶
<pb:KR4h0160_WYG_037-4b>¶
含麗思艷曲歌陽春睽攜㑹彌歡酣適趣益真兹遊敦¶
徳誼况乃及芳辰¶
　　題秋山圖¶
之子託冲隱秋山樓觀深矧兹及霜晨遐矚沈氛隂翠¶
巘含白雲丹楓映青林靈谿鳴石溜野屋負層岑趨喧¶
事多違即曠恒愜心何哉芳月晏而我阻幽尋¶
　　次韻許左丞從車駕遊承天䕶聖寺是日由參政¶
　　　陞左丞¶
<pb:KR4h0160_WYG_037-5a>¶
銀甕呈山麓(地名/甕山)鑾輿際水鄉離宫疑馺娑行殿仿飛¶
翔細浪魚鱗襲輕飈鷁首驤扶桑明逺岸析木度髙檣¶
屏翳時清蹕豐隆夙啓行衛兵環越棘舞女蹋吳航漸¶
覺仙樓近微聞梵鐸揚石壇登案衍瓊珮雜璆鏘夕渚¶
休蘭櫂春壺㵼桂漿伊蒲頒内供薝蔔散林香罷宴蜺¶
旌動開帆獸錦張弄田低碧樹馳道出金塘畿甸嚴車¶
輔臣鄰重室廂方欣麟在棷復喜鳯鳴陽聖主需賢急¶
嘉猷賴弼良從容承顧問舄奕拜恩光文采堪華國芳¶
<pb:KR4h0160_WYG_037-5b>¶
菲正滿堂協忠成泰治流澤遍遐荒援古言應切匡時¶
慮更長誰哉疲土木况乃象為廊¶
　　安福李氏臨溪亭¶
結屋負南郭清溪流屋前端居塵事少水木自幽妍滌¶
硯弄寒泚鳴琴㵼潺湲沙鳥時近人汀雲相徃還烹鮮¶
芼溪毛留客坐前軒逝川道體著觀物悟微言¶
　　題米元暉溧陽溪山圖¶
宿雨散曽巘林麓翳煙霏遥山斷復連川上初昕微我¶
<pb:KR4h0160_WYG_037-6a>¶
昔困行役溧陽秋未歸幽子喬松流解后啓郊扉撫景¶
正若此别離嗟願違覽巻遂終日溪雲欲生衣¶
　　題天台桃源圖¶
天台一溪緑周遭溪南溪北都種桃東風吹花開復落¶
遊人不來春水髙錢塘道士張彦輔畫圖送得劉郎去¶
昨夜神鵲海上來洞裏胡麻欲成樹¶
　　蘇伯修徃上京王君實以髙麗笠贈之且有詩伯¶
　　　修徵和章因述徃嵗追從之悰與今兹睽攜之¶
<pb:KR4h0160_WYG_037-6b>¶
　　　嘆云耳¶
徃年飲馬灤河秋灤水斜抱石城流青城丈人來水上¶
掲謝蘇王(曼碩敬徳/伯修君實)皆與遊顧予濫倚橋門席日斜去¶
坐鼇峰石夜凉共飲明月尊醉眠更聽髙樓笛灤河九¶
曲流濺濺自我不見今三年蘇郎又扈屬車去佇望弗¶
及心茫然龍門峽中雲氣濕山雨定灑髙麗笠别意遥¶
憐栁色深歸心莫為鵑聲急(龍門道中夏/月多杜鵑)不才未許收¶
詞垣賦成何日奏甘泉人言凡骨難變化為我致意青¶
<pb:KR4h0160_WYG_037-7a>¶
城仙(旅時已注為史/官復勒留助教)¶
　　題胡氏殺虎圖¶
沙河野黒秋風麤棗陽戍卒車載孥道旁老虎夕未餔¶
車中健婦不見夫倉皇下車持虎足呼兒授刀剚其腹¶
夫骨已斷不可續泣與孤兒餐虎肉¶
　　小混沌(魚復浦中石方/氏得之加今名)¶
大圜縣&KR2244;含清滓儵忽多事中央死𤣥精散作萬星繠¶
天椽不堪參墮趾日化七十皇有虺蜀霤難苴絢材委¶
<pb:KR4h0160_WYG_037-7b>¶
殺妖壺涿驚弗燬剡剡靈光照寒氾老龍乘磧用師紀¶
俾作魚麗陣中士風雲徃來江落水虎臂灘回玉生子¶
緗文素肌温栗理方叔得之驚且喜羃䝉錯綺鐍髹篚¶
閉門乍觀戒貪褫嗚呼混沌乃若此吾終乞之還汝始¶
　　謝氏祖孫創澧陽橋¶
涔陽極目雲氣昏衝風揚波鼉窟翻湘妃抱琴望虞舜¶
日莫江竹多嗁痕木蘭為舟不可渡誰幻曽淵作平路¶
天横夜靜牛渚長海市朝晴蜃樓吐祖孫移山山可移¶
<pb:KR4h0160_WYG_037-8a>¶
昔人不信今見之千年猶有召伯埭白面聚斂嗟何為¶
　　海谷¶
歸墟谷在渤海東八紘之水注其中不盈不縮浩無際¶
吞吐日月含空濛靈鼇於此負山出上有縹緲金銀宫¶
人間相去幾萬里弱水滿眼多廻風琴髙來時踏赤鯉¶
少君歸去乗白鴻秦皇到老不得渡嗟我欲徃將焉從¶
子房有孫海谷子告我有路非難通只隨雲氣相上下¶
與子共謁扶桑公¶
<pb:KR4h0160_WYG_037-8b>¶
　　分題得車揺揺送方叔髙之官¶
車揺揺薊門路髙麗驕馬不受鞭方郎得官上車去薊¶
門南頭盧水流燕姬十五居酒樓彈箏唱歌折楊栁落¶
日車前勸郎酒南陌行人徃復來幾人似郎得官回郎¶
車莫驅傷馬足車中本載連城玉車揺揺鄔子洲賣車¶
買船載旗鼓晴湖風輕聞櫂謳¶
　　題䝉泉吏隱圖¶
世皇昔日收雲南鯨鯢伾伾手所戡烏䝉烏撒腹心地¶
<pb:KR4h0160_WYG_037-9a>¶
不有軍府誰其監漢廷遣將非充國累嵗屯田無善績¶
兵驕民獷土不畬國帑空曽糜萬億大名劉侯文武才¶
承詔萬里誅蒿萊豪蠻盡戢戎壘立竄卒復還農畝開¶
有泉逺出䝉山下日夜清冰鳴石罅渠分澮决來縱横¶
土脈浮膏作秋稼府中偫積多如山陂池種魚無暵乾¶
己聞舂磑響林際仍為蓏蔬流圃間劉侯暇日遊泉上¶
賔吏追從憶冲暢步隨凉影傍髙松坐看晴雲起孤嶂¶
朱轓奕奕來甌閩喪車遄返黄河津雲南戰骨横四野¶
<pb:KR4h0160_WYG_037-9b>¶
布榖聲中荒春草劉侯雖死應愁絶吟魂空咽泉頭月¶
秪今寧謐重謀帥九州人去無歸轍荔支臺館開尊時¶
劇談毎及西南陲凄凉遺像畫圖裏對此流涕將奚為¶
　　哭陳元麒¶
阿麒能讀書八嵗貢京國翺翔公卿間聲譽頗藉藉我¶
家越山南汝家越山北及我官橋門見汝長五尺翩翩¶
丹穴雛五采作毛翮崑崙上瑤樹上有實可食汝胡不¶
此留而去不可即乃翁攜汝來為汝頭盡白辛苦攜骨¶
<pb:KR4h0160_WYG_037-10a>¶
歸江蘺黯愁夕可憐東門吳任達乃彊釋¶
　　陳新甫生日出紅玉盃飲為賦¶
崑崙東阿含海日石中玉子如日赤神工夜發昆吾刀¶
剜作金盃盛酒喫蟠桃初開緱母家丹露滴如芙容花¶
廣陵公子酒如海年年顔色襯朝霞¶
　　題陳氏瀟湘八景圖¶
軒后不張樂白月照野水泠泠水影中瑤瑟泣湘鬼(洞/庭)¶
(秋/月)¶
<pb:KR4h0160_WYG_037-10b>¶
西崦生夕霏歸僧度林巘但覺山路長不覺鐘聲逺(煙/寺)¶
(晩/鐘)¶
百貨集亥市莫徭偏買鹽山日出未髙翠雨濕酒帘(山/市)¶
(晴/巒)¶
倦翮久欲下凉風起湖北官客多挾弓莫近白沙驛(平/沙)¶
(落/鴈)¶
落日楚江深倒景在髙樹曬網茅屋頭分魚石梁歩(漁/村)¶
(夕/照)¶
<pb:KR4h0160_WYG_037-11a>¶
南浦草仍碧髙樓日易斜歸帆傍水廟簫鼔下神鴉(逺/浦)¶
(帆/歸)¶
江氣行雲莫忽失巴陵樹一夕洞庭波都向篷上注(瀟/湘)¶
(夜/雨)¶
寒雲不成雨暝色凝江楓巫峽棃花夢飄浮過郢中(江/天)¶
(暮/雲)¶
　　題虞先生詞後¶
憶昔奎章學士家夜吹瓊琯泛春霞先生歸卧江南雨¶
<pb:KR4h0160_WYG_037-11b>¶
誰為掀簾看杏花¶
　　題班婕妤題扇圖¶
層城柘館重徘徊坐見瑤階長緑苔紈扇秋來定無用¶
君王方築避風臺¶
　　題畫梅¶
處士橋邊古岸隈梅花偏向小園開衝寒有客尋春去¶
移得晴窻雪影來¶
　　題雨竹¶
<pb:KR4h0160_WYG_037-12a>¶
江上鷓鴣留客住黄陵廟下泊船時一林春雨垂垂緑¶
消得晴風爛漫吹¶
　　為張壺洲賦壺洲¶
握日臺髙雨氣收扶桑凉影動瀛洲珠林錯落三華露¶
寳稼離羅五色秋鄰曲夜機鮫有室空中煙市蜃為樓¶
頗聞雲錦張髙士曽與壺公汗漫遊¶
　　送張真人代祠武當龍虎兩山追賦¶
桂館祠官持羽節名山兩地躡丹梯共誇曼倩來金馬¶
<pb:KR4h0160_WYG_037-12b>¶
大勝王襃祀碧雞杵澗暝痕消雨石杼巖秋影動星溪¶
蕙肴椒醑登瑤席定有神光起畤畦¶
　　題畫圖二首¶
青紅樓觀䕶煙霞湖曲髙亭竹逕斜日出炎埃生九野¶
松隂水石養苔花¶
雨餘空翠轉霏霏杜若洲邊小艇歸又為故人臨野閤¶
江雲日莫濕秋衣¶
　　題泛舟圖¶
<pb:KR4h0160_WYG_037-13a>¶
江雲生白石水木淡幽姿雙松出叢薄翠色集遙枝落¶
日明極浦楚岫正參差美人鼓蘭枻嵗晏將何之¶
　　開𤣥堂下有兩鴈互浴盆池王真人命工繪為圖¶
玉麈山前紫鴈飛真人燕坐久忘機餘不溪水連天碧¶
只借盆池浣羽衣¶
　　次韻本元上人相别¶
君向雷峰墖邊住詩成總在倚闌時蘇堤殘栁凝煙小¶
葛隖閒雲度水遲衲子定回花繞屋故人别後草生墀¶
<pb:KR4h0160_WYG_037-13b>¶
相知不似相忘好誰說莊周與恵施¶
　　次韻韓伯清訪句曲外史¶
苕霅歸來俗事稀偶然攜客款郊扉渚霞落盌松花熟¶
溪雨登柈石囷肥薄宦不閒慙折簡髙人相見定披衣¶
平生願究中黄秘安得茅君指化機¶
　　題扇面(剪紙為梅花殘/月夾以素紈)¶
娟娟翠袖倚清空解把并刀剪雪風一段寒香吹不盡¶
西涔殘月角聲中¶
<pb:KR4h0160_WYG_037-14a>¶
　　題段氏扇子(上有一枝/著色竹子)¶
江上竹枝歌為君顰兩蛾秋風團扇底零落黛痕多¶
　　題馬道士畫¶
江上羣山翠作堆人家門檻對江開小樓應有憑䦨者¶
天逺歸帆似不來¶
　　題水仙花圖¶
莫信陳王賦洛神凌波那得更生塵水香露影空清處¶
留得當年解珮人¶
<pb:KR4h0160_WYG_037-14b>¶
　　題遼人射獵圖¶
美人貂帽玉驄馬誰其從之臂鷹者沙寒草白天雨霜¶
落日馳獵遼城下塞南健婦方把鋤丈夫邊戍官索租¶
　　用吳彦暉韻送揚州張教授還汴梁二首¶
花邊細馬蹋輕塵栁外移舟水滿津莫向春風動歸興¶
杭人半是汴東人¶
悤悤歸去縁何事要看揚州芍藥花定有金盤承絳露¶
送他梁苑故人家¶
<pb:KR4h0160_WYG_037-15a>¶
　　題竹石圖¶
藍田水曲青玉立雨過秋光滿林濕故人結屋傍幽崖¶
靜愛石窻晴翠入¶
　　題髙氏所藏畫圖¶
誰家林麓近溪灣髙樹扶疏出石間落葉盡隨溪雨去¶
只留秋色滿空山¶
　　題畫蘭¶
九畹光風轉重巖墜露香紫宫祠太乙瑤席薦瓊芳¶
<pb:KR4h0160_WYG_037-15b>¶
　　艾氏心逺樓¶
聞子臨川上髙樓萬里并興來時獨立心與目俱行野¶
夕歸鴻小溪晴落木明登臨何日共作賦冩平生¶
　　送李盤中真人代祀江南三名山¶
弱水回風不受帆三山只在大江南使槎真帶秋星濕¶
仙掌遙分夕露甘琮玉禮神通景氣寳香隨地結晴嵐¶
泰壇建論昭靈貺老我猶能效史談¶
　　方壺道士作荒山白雲圖寄豫章楊顯民¶
<pb:KR4h0160_WYG_037-16a>¶
之子讀書處亂山生白雲林花晴冉冉巖瀑暝紛紛畫¶
此何為者持之以贈君謂宜作春雨舒巻只成文¶
　　次薩天錫韻¶
燕南幕府文章客澤國相逢讌集齊酒後鱸魚霜作鱠¶
花邊驄馬月為題千篇傑句諧金奏一曲離歌聽玉嗁¶
别後寒雲滿江海鴈書何處落青泥¶
　　題韓伯清所藏郭天錫畫¶
徃年京口郭天錫學得房山髙使君畫省歸來人事少¶
<pb:KR4h0160_WYG_037-16b>¶
煙岑閒向客樓分林扃暝落青楓雨水郭寒生白蜃雲¶
嵗晩懷人増感慨晴窻展玩到斜曛¶
　　南山詩(山在龍虎山南張宗師藏劒舄之地曰丹/丘有小冇洞門玉津澗月橋天鑑池金沙)¶
　　　(井躍泉漱雲亭山雲/閣丹桂隖桃花源云)¶
江左羣山囿仙丘倚太霞上清分亢爽南谷抱谽谺臺¶
觀黄瓊宅林巒赤虎家天池開寳鑑日井射金砂桂霣¶
秋巖粟桃烘曉岸葩泉香通美竹雲液嫩靈芽俯澗松¶
偏潤縁崖逕自斜幽亭宜水繞晴閣受嵐遮神舄丹扃¶
<pb:KR4h0160_WYG_037-17a>¶
秘𤣥闗紫氣賖石橋留月色銀浦渺皇花願解延陵劒¶
終乘北望槎臨風一解后食我棗如𤓰¶
　　題羅節婦傳後(羅氏之夫貶海上有强/之為妻者遂自經死)¶
嵗晩良人去未歸堂前有客著新衣此身只為韓馮死¶
化作鴛鴦海上飛¶
　　送潘澤民還江南詩(并序/)¶
　　　檇李潘澤民徃嵗來京師貴人有好事者延致¶
　　　材館且太尉薦之而澤民悵焉有庭闈之思遂¶
<pb:KR4h0160_WYG_037-17b>¶
　　　薦為行中書從事欲有以悅其親耳夫懷材抱¶
　　　藝之士莫不欲自見於宰物之地而徘徊淹遲¶
　　　無所遇合至於窮不能歸羞見其親戚鄉黨者¶
　　　豈少也哉若澤民之歸亦可以飲酒而歌舞矣¶
　　　雖然明時將廣碣石之功拓康莊之第以徠天下之¶
　　　賢雋而登用之澤民宜無久留於外也乃為之賦詩曰¶
之子來京國侯門即曳&KR0322;只求毛義檄未獻賈生書野¶
樹山前合江帆雨外疏故人正相望且莫賦閒居¶
<pb:KR4h0160_WYG_037-18a>¶
　　林外詩為夏生作¶
幽人遯世入林間林外髙風况可攀仲御偶然遊洛水¶
黄公豈必在商山春深溪雨流花出日莫松雲載鶴還¶
拓落塵中嗟我老歸歟無地可投閒(仲御黄公/皆夏氏也)¶
　　題城市山林圖¶
城市山林路不分畫橋騎馬是徵君樹頭粉堞連青嶂¶
陌上紅塵亂白雲水巷栁深鸎喚友陽坡草暖鹿為羣¶
滑稽誰似東方朔更向金門避世氛¶
<pb:KR4h0160_WYG_037-18b>¶
　　題耿氏所藏豔畫¶
五月風生水殿凉緑楊深處奏鸎簧佳人偏愛臨池坐¶
欲與荷花鬬晩妝¶
　　送朱蓮峰著書得官南歸¶
城東有客過吾廬揮麈髙談逸氣舒金馬豈無方朔伎¶
石渠今取夏侯書沙隄老屋秋楓合海浦歸帆莫雨疎¶
我亦草𤣥官拓落江南無地可耕鋤¶
　　題黄鸝海棠圖¶
<pb:KR4h0160_WYG_037-19a>¶
二月園池蜀錦殷多情宫鳥喜來看上林春色濃於酒¶
莫把黄金鑄彈丸¶
　　題春宫倦繡兩圖二首¶
上陽宫樹奏鸎簧蛺蝶羅衣逗暖香睡思已隨巫峽雨¶
綵絲偏與日爭長¶
緑樹垂垂䕶寳䦨牀頭翠帕羃雙鸞阿鬟可是無情思¶
又見春風到牡丹¶
　　梅石(浦江趙用章宋故家也集/賢完號之為梅石處士)¶
<pb:KR4h0160_WYG_037-19b>¶
還家不復羡浮榮處士頭銜字字清媿我獨無歸隱地¶
上林春晩更聽鸎¶
　　吳王納凉圖¶
吳王臺榭滿汀洲湖上風來暑雨收坐擁紅妝可娛老¶
市無赤米不教愁采蓮舟載煙岑晩響屧廊通水殿幽¶
嵗莫甬東寧有此夜凉歌舞莫令休¶
　　和維揚友人¶
揚子江頭水拍天人家種栁住江邊吳娃蕩槳潮生浦¶
<pb:KR4h0160_WYG_037-20a>¶
楚客吹簫月滿船錦纜憶曽遊此地瓊花開不似當年¶
竹西池館多紅藥日夜題詩舞袖前(此詩一作/馬祖常)¶
　　題黄筌竹鸞圖(竹有/實)¶
一窻晴色緑猗猗羣雀飛來占好枝此竹幾年方結實¶
空山秋晩鳯雛飢¶
　　次韻友人京華即事二首¶
阿閣稜層羃曉隂扶桑凉影映疎林燕山北擁天都大¶
瀛海中涵月殿深仙女乗鸞吹紫玉才人騎馬勒黄金¶
<pb:KR4h0160_WYG_037-20b>¶
壯遊偶結髙陽客無復臨風動越吟¶
落拓綀衣閬苑間江南遊子醉長安禁溝春過留香雨¶
宫樹風來響翠瀾五衛旌旗秋甸裏千官劒珮曉雲端¶
何人只獻河清頌宜向明時瀝寸丹¶
　　題趙叔隆倦繡圖¶
龍綃碧樹挂秋水藕風吹香團扇底琵琶彈歇宫晝長¶
釵落雲邊九雛紫二姝誰是薛靈芸繡得金塘兩鴛似¶
(一作人去繡/忩春共倚)宫奴夕殿喚更衣(一作夢回凉/館催功裘)露濕銀牀¶
<pb:KR4h0160_WYG_037-21a>¶
響桐子¶
　　為趙敬叔賦漢海獸蒲桃鏡蓋鄭夾漈家故物也¶
尚方老冶收精銅金膏玉水開朣朧未央曉月低青桐¶
六宫秋井生芙容當塗妖鬼負神器銅人登車數行淚¶
寳奩偶落長安市永與人間照珠翠凝隂空祭江心龍¶
海雨夜入閩王宫一朝愁殺漈上翁破屋日夜穿晴虹¶
西苑野露堪作酒中有騊駼活欲走趙侯得之莫失手¶
龍女鮫童俟之久(此鏡得於夾漈/之孫鄭子經)¶
<pb:KR4h0160_WYG_037-21b>¶
　　郭孝子詩¶
金臺有孝子郭氏名壽瑛壽瑛執親䘮晝夜聞哭聲負¶
土起崇冢栽松翳𤣥扃瘦骨寒岳立苦淚春河傾視容¶
日梅梅一朝廢雙睛復扶大母柩㝠行出蕪城願言畢¶
序葬身瘵心則寧里人問孝子過毁聖所懲孝子哭且¶
答我非敢傷生有淚不哭親惡乎用吾情親死我目在¶
徒能視無形黄泉相見日無用此目明吾聞壽瑛語悲¶
劇不自勝昔人曽有言五色令目盲長年悅紛華眉斧¶
<pb:KR4h0160_WYG_037-22a>¶
戕心精視彼郭孝子媿色能無赬而我嗜讀書昬花散¶
秋燈思親不能哭涕泗空填膺¶
　　題趙氏人馬圖¶
蒲桃宫前白面馬春日賜與近臣歸主人愛馬不換妾¶
更與小奴裁緑衣¶
　　次韻阿容參政省中夜坐(上都/)¶
上國羣公集秋深畫省開虚簷河影近凉苑樹聲來獨¶
坐多幽趣髙吟有逸才平明當獻納騎馬踏輕埃¶
<pb:KR4h0160_WYG_037-22b>¶
　　院中間大駕先還再和伯修韻¶
甘泉宴罷鴈聲寒桂樹吹香出寳闌翠輦遙臨秋海白¶
霓旌髙拂曙星殘氊城家拜銀麕賜棘院人爭繡虎看¶
堪笑子雲能作賦獨騎羸馬後奚官¶
　　三馬圖¶
豹股龍膺百戰餘凌煙長櫑載璠璵時平不出横門道¶
願為君王駕鼔車¶
　　送海豐劉廵檢¶
<pb:KR4h0160_WYG_037-23a>¶
隨牒遊丹徼春風騎氣舒蜑丁鳴鼔吹魚吏掌文書浦¶
嶼煙霞逺邨墟瘴癘除石華肥可茹無用膾蜛蠩¶
　　贈萊州石工¶
落星猶帶天河濕絶勝丹丘鬼血腥琢作大尊休載酒¶
萊山柏露照人青¶
　　汾州北席里石氏節婦¶
北里高樓晝掩扉水銅光冷上苔衣寸心誓比南山石¶
汾水秋風鴈不飛¶
<pb:KR4h0160_WYG_037-23b>¶
　　賦凝春小隱(康里公宅/花廕也)¶
一窻花氣襲人衣窻底芳塵煖不飛坐久硯池生石雨¶
海棠枝上雪都晞¶
　　送王致道代祠北岳北海濟瀆南鎮¶
皇帝齋明守鎮圭祠官奉節出金閨北尋海瀆瞻恒岳¶
南渉江淮上㑹稽山下靈風吹桂櫂雲邊仙樹拂丹梯¶
王襃空有甘泉頌投老還鄉祀碧雞¶
　　送項錬師還天台(鍊師/能醫)¶
<pb:KR4h0160_WYG_037-24a>¶
不學東方朔歸尋馬子微人間無藥賣海上有雲飛谷¶
煖金鵝大溪深土鴨肥當年種桃樹高過石樓扉¶
　　送毛真人南還¶
真人不似壺丘子老去都忘杜徳機左乙象文令虎守¶
尚方鳬舄背人飛巖扉煖翠侵緗帙江渚晴霞上羽衣¶
游子故園春似海客窻長日聽催歸¶
　　春日思逺遊¶
春日思逺遊逺遊欲何止角哀見楚王伯桃樹中死出¶
<pb:KR4h0160_WYG_037-24b>¶
門逢路人天下無二子春山一萬重春江一萬里上有¶
無心雲下有無情水¶
　　次韻答都下友人二首¶
百金買駿馬千金買紅妝長安畫樓上飲酒吹笙簧夭¶
夭園中桃鬱鬱陌上桑美人越山下白髮生雕房¶
凉風振高梧繁露集幽菊攬衣起徘徊殘月照我屋曽¶
襟鬱孤清日日塵眯目銀河在天上手短不可掬¶
　　元宵懐錢塘¶
<pb:KR4h0160_WYG_037-25a>¶
武帝親祠太乙神流光洶旭動星辰行宫典禮猶存漢¶
軹道山河已易秦香逕至今嗁木客露盤無復泣金人¶
紅燈幾㸃東風裏猶是元宵一度春(此詩誤入/僑吳集)¶
　　和康庸田魯瞻公言懷韻¶
震澤三江入堰瀦今年春雨又生魚漢廷數有寛租詔¶
魯史元無告糴書溝洫巳非神禹迹東西空引白溝渠¶
袖中夙有匡衡疏也擬金門候屬車¶
　　江城即事¶
<pb:KR4h0160_WYG_037-25b>¶
江城十日九風雨騎馬出門行紫苔春草緑時猶作客¶
雲山多處忽登臺青青野竹題詩去小小吳姬喚酒來¶
漠漠候車乘早發城東昨夜杏花開¶
　　題木齋巻¶
昔年種樹不勝巢老幹今如屋脊髙屢許狙公分橡栗¶
時呼木客醉松醪衣巾白日霑蒼雪枕簟西風夢海濤¶
嵗晩淹留吾倦矣借君叢桂續離騷¶
　　桃花幽禽圖¶
<pb:KR4h0160_WYG_037-26a>¶
金塘花竹灔春紅枝上幽禽弄暖風莫把殘英都蹴盡¶
無情流水畫橋東¶
　　題熊雲巢竹石圖¶
道人種竹三千个定有新巢宿鳯皇石上幽香飄露粉¶
簷間新緑裊風篁天壇月白瑤笙近水國雲寒翠袖長¶
見說故人東海上釣竿日莫倚扶桑¶
　　送李彦方副使入閩(在奎章閣纂修/經世大典方畢)¶
海邦赤子窮無告詔遣儒臣著繡衣天禄閣中書灝灝¶
<pb:KR4h0160_WYG_037-26b>¶
越王山下馬騑騑魚風滿港榕隂合燕雨侵簾荔子肥¶
一道澄清俄頃事使星還向紫垣飛¶
　　建昌胡氏小有樓¶
窈窕麻姑宅登臨憶謝公近聞好山色都在小樓中屋¶
曙丹霞吐城深翠雨通石池正當戸人立藕花風¶
　　題子昂江天釣艇圖¶
雨餘秋水滿山前正是江南落鴈天何處故人魚艇小¶
亂蟬疎樹夕陽邊¶
<pb:KR4h0160_WYG_037-27a>¶
　　申屠子迪為山南憲掾白部使者毁夷陵曹操廟¶
黄牛峽口灘聲急楚女傳芭水廟秋此地殷勤祠魏武¶
何人辛苦得荆州莫令故國無遺祀不見中郎盡發丘¶
千載有人伸大義髙風全似故安侯¶
　　送趙子期使交趾¶
曉日承恩紫殿深都門祖道馬駸駸上書不奏唐䝉䇿¶
歸槖寧將陸賈金露入珠盤鮫室白苔生銅柱象崖隂¶
為君臨水歌黄鵠天北天南萬里心¶
<pb:KR4h0160_WYG_037-27b>¶
　　為彭道士賦鶴峯(在信州/城南)¶
跨鶴臺髙倚翠微昔人城郭是邪非蕊珠宫觀秋如水¶
有客吹笙月下歸¶
　　題張氏風竹圖¶
湘江風巻白頭波北渚雲深帝子過欲采瓊芳渡江去¶
翠衫輕薄曉寒多¶
　　清漳黄氏北墅¶
聞說黄家墅開門入翠嵐細岑依舍北流水出城南雨¶
<pb:KR4h0160_WYG_037-28a>¶
暖蘭抽筍霜晴樹落柑千年讀書地更莫乞羊曇¶
　　壽吳宗師(晩號看/雲道人)¶
九朝冠珮泰階平國有儒仙作上卿碧海宵晴迎日出¶
黄庭春煖看雲生竹間自洗金鵝蕊花外長留翠鳯旌¶
莫學華陽貞白老乞身神武聽吹笙¶
　　送余嘉賔赴常寧州判官¶
家在洞庭左舟行湘水間湍流多度竹石聳不依山野¶
郭看花出州田載稻還舊聞官事少幽興轉相闗¶
<pb:KR4h0160_WYG_037-28b>¶
　　送楊田甫廵檢之官潮陽¶
與君相識三十載解后都門白髪生南海珠明飛别鶴¶
上林花暖囀新鸎蜑丁浦口迎官艦瘴母雲頭避使旌¶
自是昇平游宦樂不教瀧吏惱吟情¶
　　程氏竹雨山房¶
江南春盡雨涔涔繞舍篔簹含積隂圓曲疏泉石苔滑¶
籬根繫船溪漲深山寒翡翠巢宻葉日莫鷓鴣嗁遠林¶
此時世慮淡於水聨牀燈火百年心¶
<pb:KR4h0160_WYG_037-29a>¶
　　西山詩(并序/)¶
　　　至順三年六月之吉西山新寺之穹碑樹焉是日¶
　　　百僚無敢不至碑所余與趙博士繼清早作出平¶
　　　則門沿大堤並駐蹕亭下轉入湖曲逢趙宗吉成¶
　　　漢卿二編修與劉敬先典籍騎驢從蒼頭挈匏尊¶
　　　邀余與繼清就隄側藉草坐灌木延隂風泠然生¶
　　　澗底幽鳥鳴其上命蒼頭隄傍取荷為盤以實腊¶
　　　肉倒尊中濁醪飲數行甕山流黛與湖影相盪潏¶
<pb:KR4h0160_WYG_037-29b>¶
　　　於盃盤巾被之上余在京師七年盖未有一適如¶
　　　此時也酒盡三君子起曰子於此能無詩乎余言¶
　　　歸即賦之及歸以職事縻繞少清趣明年三月宗¶
　　　吉持紙來索詩户外雪深二尺無他客乃賦詩曰¶
蓐食出西郭初日明逺川聨鑣走山麓山樹盡含烟紫¶
石擁馳道緑水侵弄田髙人湖上來解后野澗邊茂柳¶
垂密幄曽莎布柔氊回風䬃幽爽有鳥聲清圓采荷薦¶
珍胏洗琖行芳泉夫容濯新雨迴立方嬋娟晤言攄素¶
<pb:KR4h0160_WYG_037-30a>¶
抱逸思慕遐騫窈窕紺園夕珠林映璇淵黄金作臺殿¶
縹緲集諸天顧慙凡躅汙亟去不敢邅適意無先期重¶
尋有中悁華月忽易改賞心與時遷晨興望雲物皓雪¶
滿層巔¶
　　題雲林晩晴圖¶
故人别後江波緑神女歸來峽雨乾海上日花春冉冉¶
天邊雲樹曉團團滿汀芳草留孤艇度石幽泉咽下灘¶
最愛東頭小亭子聽鸎何日一憑闌¶
<pb:KR4h0160_WYG_037-30b>¶
　　陪趙公子遊蔣山即席次李五峯韻(甲戍十月/一日也)¶
弭櫂丹陽郭鳴鞭白下山晴原煙翳翳幽樹鳥闗闗石¶
液玻瓈碧雲根瑪瑙殷佛巖開細菊僧逕入叢菅雨洗¶
川容淨潮隨野色還六朝有遺事盡在夕陽間¶
　　陸氏菊逸¶
望仙橋下市廛間汩汩紅塵没馬鞍誰種禽花滿幽徑¶
故收野色入晴闌籬根荷插培深雨鄰曲移杯對早寒¶
玩此芳叢足怡老南山當戸不曽看¶
<pb:KR4h0160_WYG_037-31a>¶
　　送鄧文質¶
薊門風雪貂裘敝寒槖能多季子金萬里壯遊孤硯在¶
十年歸夢亂山深春來草色生南浦日煖鸎聲滿上林¶
空闊庭前看流水浮榮何足累初心¶
　　白畫眉圖¶
隋家宫妓掃長蛾銷盡波斯百斛螺化作雪禽春樹頂¶
遠山無數奈愁何¶
　　送葉天根南還¶
<pb:KR4h0160_WYG_037-31b>¶
我識天根子于今二十年吹簫來翠嶺鼔枻入丹淵日¶
出扶桑底雲生建木巔人間方夜半海上得春先老我¶
江湖迥微官嵗月遷荒泉流竹里冷雨浸芝田髮短何¶
為者君歸重惘然飛霞浮夕景定在石林邊¶
　　郊居¶
郊居息塵事日夕望青山青山秋氣多白雲出其間露¶
渚野芳集楓林江色寒夷猶感流序况乃曠幽攀¶
　　吳宗師赤城阻雨次甘泉韻¶
<pb:KR4h0160_WYG_037-32a>¶
三十六盤嗁杜鵑杜鵑嗁盡到平川千山白雨作秋氣¶
六月赤城堪晝眠銀渚星槎留使客竹宫風帳候神仙¶
衰余病起橋門下目送晴雲度楚天¶
　　送宜黄劉縣尹¶
寳劒妝成即逺遊郎心何似妾心憂茜裙香濕芙容雨¶
翠袖凉生薜荔秋江北長愁寧滯酒周南多病莫登樓¶
海門潮落江瑤美能把千金買越舟¶
　　與陳敬初同舟北遊題餞行巻後¶
<pb:KR4h0160_WYG_037-32b>¶
我愛天台陳敬初少日辭家即逺圖上書擬獻賈生策¶
入闗便棄終軍繻八月官河秋水大三江親舍莫雲孤¶
名成歸去嵗未晩卜鄰有約依東呉¶
　　秋山行客圖¶
雨餘空翠曉濛濛有客騎驢落木中滿目好山行不盡¶
溪猿啼斷石楠風¶
　　題楊氏所藏畫圖¶
山光濃淡雨初晴曲曲江清樹色明若買草堂江上住¶
<pb:KR4h0160_WYG_037-33a>¶
盡開窻戸看雲生¶
　　縉溪道士¶
縉雲溪上縉雲山春水流出桃花灣白頭道士鶴為馬¶
月明騎過居庸闗¶
　　送鄭子經遊霞城¶
子經與我真弟兄海風十二吹青苹桐花影裏忽相見¶
美人為奏青樓笙酒酣氣盛欲飛起謂可戾契圖功名¶
樓前雪惡鴈欲墮寳鞭笑指丹霞城人生聚散亦何有¶
<pb:KR4h0160_WYG_037-33b>¶
嵗月與子相崢嶸金臺有約不可爽春船擬破滹沱冰¶
　　和蕭秀才歌風臺¶
歌風臺前野水長王媪賣酒茅屋凉酒邊父老說劉季¶
頭戴竹冠歸故鄉山河霸氣已消歇颯颯老栁吹斜陽¶
臺前小兒更擊筑筑聲更似三侯章¶
　　東歸歌送鄭子經¶
北風吹山蕉葉黄長亭野日寒荒荒驅車送子歸故鄉¶
人生此處堪斷腸舊遊回首秋山下醉帽簪花同走馬¶
<pb:KR4h0160_WYG_037-34a>¶
歡娛如此離别何華月芳年不堪把子今去矣來何時¶
翠壺雲深那可知向來亦有燕山期子今去矣來何時¶
　　三筍吟(并序/)¶
　　　子經家藏三筍圖予作三筍以志之¶
蜀妓椎繭如截肪鮫工夜織青犀裳翰林待詔擅花竹¶
硯屏春透宫雲香鑱根蔫鮮玉生汗南風入林翠胎綻¶
牙根寃血㸃㸃紅三鳯聲沈九秋晏太官金錡陳淳熬¶
看圖未必葅爾曹饞夫煮簀政未熟見此豪奪君其弢¶
<pb:KR4h0160_WYG_037-34b>¶
　　張書巢畫圖¶
萬里青城叟歸尋江上山瀑喧春雨過汀暗莫雲還駐¶
馬白沙曲褱人緑樹間薊門有巢父幽興最相闗¶
　　秋荷圖¶
持衣寄所思欲寄不得逺水國風露凉徘徊九秋晚¶
　　明妃出塞圖¶
昭君北嫁呼韓國巫山更有昭君村黄金鏤鞍玉驄馬¶
分明載得巫山雲凉風吹動釵頭燕一曲琵琶寫幽怨¶
<pb:KR4h0160_WYG_037-35a>¶
沙草遙連雞鹿塞野花不種鴛鴦殿内家日日選娉婷¶
淚痕滿袖空多情漢廷自此恩信重美人身比鴻毛輕¶
　　崇碧軒詩(并序/)¶
　　　江西張繼明歸進賢山中屋前後皆髙嶺前嶺¶
　　　曰瀑坌盖謂飛瀑若塵坌然門臨清溪溪受飛¶
　　　瀑張氏有田如千畝溪行田間後嶺旁有深谷¶
　　　多古木屋東為軒四楹豫章松竹雜樹與山俱¶
　　　青因名軒曰崇碧奎章學士虞公為大書之繼¶
<pb:KR4h0160_WYG_037-35b>¶
　　　明又來錢唐求詩於予詩曰¶
豫章山中多豫章長松大竹相扶將屋東微見紅日動¶
簷曲細含翠雨凉洗空絲瀑落溪艇暖客錦苔鋪石牀¶
何時到子軒下坐太朴顯民同瓦觴(危太朴楊顯民皆/繼明之所厚而其)¶
(居又相/近也)¶
　　先天觀(山中有田百畝有石泉/曰丹鼎澗中有石如船)¶
龍虎山南古澗阿幽人住處白雲多千林總種三珠樹¶
百畝曽收五色禾丹鼎夜光迎海日石船秋影接天河¶
<pb:KR4h0160_WYG_037-36a>¶
環中異趣知誰㑹我欲窮源過碧蘿¶
　　送王君實御史西臺¶
除書朝下五雲間閣吏新移玉筍班恰恰黄鸎鳴苑樹¶
遲遲驄馬過鄉關濯纓長樂宫前水挂笏終南雨後山¶
不羡相如文似錦到官三日詠詩還¶
　　張將軍廟堂詩(將軍燕人大徳五年征/西南夷陣亡時年七十)¶
將軍頭白更征蠻平宋呉鉤血尚殷萬斛樓船上江去¶
半空鐵馬哨雲還凄凉部曲清笳畔窈窕祠堂緑樹間¶
<pb:KR4h0160_WYG_037-36b>¶
堪笑班超真老矣乞身生入玉門關¶
　¶
　¶
　¶
　¶
　¶
　¶
　元詩選初集巻三十七¶
